% Äventyr: Andeväsen
% Mats Liljegren, 2016

Detta är ett äventyr om när en rollperson ska få sig ett andeväsen tilldela
enligt den gamla, farligare, traditionen. Detta äventyr nämner ulv som
andeväsen, men valet av djur kan förstås bytas ut till vad som passar
rollpersonen.

Äventyret beskriver uppväxten för rollpersonen och därför lämplig som första
äventyr där hemmet och familjen presenteras.



Familjen Ulv
============

Familjenamnet brukar ha en historia bakom sig som berättar hur namnet kom till,
men för familjen Ulv så berättas inte denna historia så ingen vet säkert var
namnet kom ifrån.

Farfar Atle dog när han skulle försvara får ute på grönbete från vargar. Varför
några ynkliga vargar skulle kunna ta livet av honom i hans bästa dagar är något
som Jorunn inte förstår, och som ingen vill berätta varför. Den enda ledtråd
Jorunn fått när hon tjatat tillräckligt är "det var inga vanliga vargar
precis".

Mormor Freja dog strax efter hon födde Gunhild, Jorunns mor. Freja dog i något
sorts sjukdom, ingen vet exakt vilken.

Den nu levande familjen består av:

Botvid - Pappan
-----------------

Botvid är 31 år. Stor och stark, bara bysmeden är starkare dock är
Botvid störst av alla. Gillar kroppsarbete och tar gärna i. Hjälper gärna till
varhelst det behövs, vilket oftast är på åkrarna som byn har gemensamt.

Gunhild - Mamman
------------------

Gunhild är 28 år. Sköter gården hemma och tar hand om barn och djur. Snäll och
godmodig på ytan, men har ett kärvare och mer bestämt inre som kommer fram när
det börjar uppstå faror. Lagar all mat och bakar mycket, utöver att ta hand om
djuren familjen har.

Jorunn - Äldsta barnet
----------------------

Jorunn är 9 år, och därmed äldsta barnet i familjen. Hon har visat sig hopplös
vad gäller vardagssysslor, utom vad gäller att ta hand om djuren. Däremot har
hon lyckats bli vän med jägaren Joar, något som är en bedrift eftersom Joar
föredrar att vara i skogen ensam. Men på sistone har Jorunn fått följa med
honom vid flera tillfällen, och även fått en vackert snidad pilbåge, koger och
pilar av honom. Jorunn älskar att vara i skogen med Joar och lära sig allt om
djur och natur, och jaga.

Yrsa - Lillasyster
------------------

7 år. Lever i sagornas värld, snappar upp alla sagor och berättelser hon hör
och kommer ihåg vartenda ord i sagorna, även om det är en lång saga som hon
bara hört en gång.

Mamman försöker lära upp henne vad gäller mat och bak och djurhållning, och nog
lär hon sig, men moderns ertappar henne då och då med att drömma sig bort i
sagornas värld.

Guthorm - Lillebror
-------------------

Guthorm är 5 år, och lika vild som små pojkar brukar vara. Vill vara med
överallt där det händer något, och är väldigt social och vetgirig. Han har
blivit speciellt mycket vän med bysmeden, och har flera gånger ertappats med
att försöka smida svärd, vilket oftast slutat med spillt järn på golvet eller
brända fingrar. Guthorm är osedvanligt stark för att bara vara fem år, och har
därför fått hjälpa bysmeden med att hålla i när bysmeden bankar.

Hilda - Farmor
--------------

Hilda är 55 år gammal. Hon gör inte så mycket nytta längre, även om hon
försöker närhelst hon får en chans. Men hon är för glömsk och klumpig för att
riktigt lyckas.

Hilda är ständigt övertygad om att katastrofen står för dörren, och närhelst
det finns anledning berättar hon historier om forna katastrofer. Huruvida
historierna är sanna eller inte är det ingen som riktigt vet, men man tror nog
att de flesta nog har inträffat för länge sedan.

Ingolf - Morfar
---------------

Ingolf är 53 år gammal. Han är tystlåten men en god lyssnare. Ger gärna goda
råd, och ofta bra sådana, när man frågar efter dem men endast då. Han är den
person som byjägaren går till först de få stunder han kommer till byn, och de
brukar fira hemkomstem med ett glas brännvin. Det är så Jorunn lärt känna
byjägaren.

Gården
------

Familjen bor i ett hus med ett plan, där det finns ett kök, ett vardagsrum, ett
sovrum samt ett utedass som är ihopbyggd med köket så att man slipper gå ute
för att gå på dass. Dock kan det ibland lukta lite illa i köket, och dasset är
precis så kallt och dragigt som utedass brukar vara vintertid.

I en närliggande byggnad finns familjens djur:

- Två får
- Två getter
- Tre kor
- Tolv hönor
- Två tuppar

Familjen Berg
=============

Namnet Berg sägs ha kommit från Tolirs farfarsfar, Ivar, som enligt vad som
sägs har varit i Dimmiga bergen och besökt dvärgarna där. Ivar var en
synnerligen vresig man men också en mycket skicklig smed. Elaka tungor säger
att han begav sig dit för att ingen i byn stod ut med honom, men familjen Bergs
version är att Ivar själv inte stod ut med byn.

Oavsett vad som är sant så sägs det att dvärgarna var så imponerade av både
hans vresighet, som tydligen till och med överträffade dvärgarna själva, samt
hans smideskonst, att han fick stanna där några år. Där lärde han sig
ytterligare en del om smide, innan han slutligen återvände hem igen. Exakt
varför berättar inte historien, men många gissar att han helt enkelt längtade
hem.

Väl hemma installerade han sig i smedjan. Sonen fick sköta all kontakt med folk
som behövde få saker smidda, eftersom Ivar alltjämt var lite väl vresig, även
om det sägs att han inte var fullt så vresig som när han begav sig av.

Så det berg som namnet Berg syftar på är alltså de sägesomspunna Dimmiga
bergen.

Tolir - Bysmed
--------------

Normallång men bred och med mycket muskler. En skicklig smed och vresig såsom
anstår en sann medlem av familjen Berg. Dock inte mer vresig än att det går
utmärkt att föra konversation med honom.

Normalt uppskattar inte Tolir att få hjälp av någon annan än sina två söner,
Hakon och Ingemund.  Enda undantaget är Guthorm som med sin envishet och charm
slutligen lyckats få Tolir att motvilligt låta Guthorm få hjälpa till där det
går. Antagligen som ett sätt att se till att Guthorm inte gör några fler hyss
såsom att försöka smida egna svärd att leka med.

Borghild - Tolirs fru
---------------------

Borghild är tystlåten men snäll och hjälpsam. Sköter om hemmet samt åker till
Steningsborg en gång om året med Hakon för att sälja smiden.

Hakon - Tolirs äldsta son
-------------------------

Tolirs äldsta son, och inte alls vresig vilket är konstigt för att vara en
medlem av familjen Berg. Tvärtom är han pratglad och närmast en ordkonstnär som
vet hur man ska uttrycka sig. Han åker en gång om året till Steningsborg
tillsammans med modern, Borghild. Det sägs att han är en mästare på att sälja
smidessakerna där för hutlösa pengar.

Ingemund - Tolirs yngsta son
----------------------------

Ingemund är vresigheten själv, kanske så vresig som Tolirs farfarsfar Ivar en
gång sägs ha varit. Ägnar dagarna åt att vara i smedjan och hjälpa sin far,
Tolir.

Familjen Skog
=============

Namnet Skog sägs komma från Joars farmor Holmfrid. Hon kom ursprungligen från
en annan by men av okänd anledningen gett sig av därifrån och istället bosatt
sig i skogen nära Älvglänta. På den tiden blev hon kallad "hon i skogen".

Joars farfar Birger bodde i Älvglänta och blev kär i Holmfrid, och de flyttade
så småningom ihop. Birger själv var ett hittebarn uppväxt hos familjen Ulv, men
kände att han ville bilda ett eget familjenamn. Eftersom alla var vana vid att
kalla Holmfrid för skog, så fick det bli det namnet.

Just nu är Joar den enda kvar i familjen Skog.

Joar - Byjägaren
----------------

Joar föredrar att vara för sig själv, helst i skogen och jaga. Han tillbringar
veckor, ibland till och med månader, i sträck i skogen och jagar. Han kommer
tillbaka när han har tillräckligt mycket för att kunna sälja eller ge bort till
byborna.

På sistone har Jorunn följt med honom, och då har turerna blivit något kortare,
typiskt en till två veckor i taget. Antagligen av hänsyn till Jorunn, inte för
att denna hänsyn tycks behövas för Jorunn verkar stortrivas i skogen.

Familjen Modig
==============

Enligt familjen själv var de en av de första familjerna i Älvglänta, och de har
varit där så länge att de drabbades av Kriget. När de flesta låg och tryckte i
skogen för att gömma sig undan Krigets fasor, skall enligt sägen Torleif ha
tagit värvning i armén i Steningssund och hjälpt till att bekämpa allt
svartfolk som härjade. Han fick då soldatnamnet Modig, som sedamera blev
familjenamnet.

Såvitt man vet har det alltid varit någon från familjen Modig som har bestämt i
byn.

Jarl - Byäldste
---------------

Jarl är uppåt 67 år gammal, och i enlighet med traditionen att den äldste i
familjen Modig bestämmer i byn så är det han som bestämmer. Men han är numera
så gammal och förvirrad, och han är själv mycket medveten om detta, att det i
praktiken är Halvard, Jarls son, som bestämmer. Halvard kan rådfråga Jarl när
det gäller gammal historia, för det minns Jarl fortfarande.

Halvard - Byäldstens son
------------------------

Halvard är 43 år gammal och är den som i praktiken bestämmer i byn även om Jarl
egentligen är den som ska bestämma. Halvard är en god lyssnare och när problem
uppstår är han väldigt mån om att förstå hela problemet innan han fattar ett
beslut. Men har han väl fattat sitt beslut är det näst intill omöjligt att få
honom att ändra sig. Han resonerar att är det beslutat så är det. Folk har lärt
sig att gå runt detta genom att helt enkelt efterfråga ett nytt beslut,
istället för att försöka riva upp ett gammalt.

Hildur - Halvards fru
---------------------

Hildur är 39 år. Hon är väldigt mån om att allt går rätt till och att allt ser
korrekt ut. Även om Halvard också är intresserad av att allt går rätt till, så
kan Halvard ibland tycka att Hildur går lite väl långt, något han inte är
ensam om i byn att tycka.

Men Hildur är trotsallt snäll och hjälpsam.

Tora - Halvards äldsta dotter
-----------------------------

Tora är nästan som en kopia av Hildur fast yngre, hon är nu 21 år.
Hon gör sitt bästa för att en dag kunna efterträda sin mor i att se till att
allt sker korrekt.

Torun - Halvards dotter
----------------------

Torun är 18 år och helt ointresserad av att bestämma och har istället ägnat
all tid hon kan till sång och musik. Hon är en mycket uppskattad lyra-spelare
såväl som sångerska.

Hon är fantasifull och lever många gånger lite i sin egen drömvärld. Umgås
mycket med Yrsa.

Tova - Halvards dotter
----------------------

Tova är 14 år gammal och älskar äventyr av alla de slag, men är samtidigt
ganska rädd och feg av sig. Hon umgås gärna med de mer äventyrliga pojkarna,
men det är sällan hon som tar initiativ till de läskigare sakerna.

Tyra - Halvards yngsta dotter
-----------------------------

Tyra är 7 år och familjens lilla gullunge. Hon tycker om att klä sig fint och
är något av en teaterapa som gärna spelar teater för folk. Hon kan konsten att
roa människor.

Familjen Rot
============

Familjen Rot har i alla tider varit intresserade av växter och rötter, främst
för att göra drycker och salvor mot allsköns krämpor. Exakt hur namnet kom till
vet ingen, men ingen är förvånad över att de fått det.

Hjördis - Byns helare
---------------------
 

